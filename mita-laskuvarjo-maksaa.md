### Mitä laskuvarjo maksaa?

Laskuvarjokokonaisuus maksaa uutena noin 5000–8000€. Perushinnoittelu riippuu varjovalmistajasta, mutta kulloinkin voimassaolevilla valuuttakursseilla on tähän suuri vaikutus. Pääsääntöisesti Itä-Euroopasta tulee edullisempaa tavaraa kuin Pohjois-Amerikasta.

Varjon hinta koostuu karkeasti seuraavasti:

* Valjaat: ~2000€
* Päävarjo: ~2000€
* Varavarjo: ~1000€
* AAD: ~1200€
  * _Automatic Activation Device — varavarjon automaattilaukaisin_

Käytettyjen hinta on sitten hieman monimutkaisempi laskutoimitus, mutta käydään se pääpiirteittäin silti läpi:

Valjaiden ja varavarjon maksimi-ikä on 20 vuotta, päävarjolla ei varsinaista maksimi-ikää ole \(pl. koulutuskäyttö\), AAD vanhenee 12–20 vuodessa.

Mikäli laskuvarjoa ei käytettäisi ollenkaan, olisi käyrä tässä teoreettisessa tilanteessa täysin lineaarinen siten, että 10 vuoden iässä varjon arvo olisi 50% uuden arvosta. Cypresin hinnan laskemiseen on oma [työkalunsa](https://sskinc.com/UsedCypres2.asp).

Kuitenkin — ja hyvä niin — varjoja käytetään ja tästä syystä käyrä on käytännössä hieman eri näköinen:

![](https://cdn-images-1.medium.com/max/800/1*EX0cHoDRVZpOS-lAgDr_Pw.png)

Käytetyn laskuvarjon hintataulukko **© **Simo Sainio, Parasale Oy

Esimerkkitilanteessa siis 10 vuotta vanhan varjon arvo olisi arvioituna noin 33% uuden arvosta. 14 vuoden kohdalla tapahtuva käyrän muutos johtuu siitä, että laskuvarjokalusto muuttuu vuoden välein tapahtuvalle huolto- ja tarkastusjaksolle \(aiemmin kahden vuoden välein\).

Voit siis tämän taulukon perusteella hahmotella sitä hintaa, joka käytetylle varjolle tulisi. Toteutuvaan hintaan vaikuttaa varjon kunto, hyppymäärä, mahdolliset korjaustarpeet ja luonnollisesti ostajan ja myyjän hintamielikuvat. Mikäli varjo on ollut normaalissa käytössä \(_tarkoittaa käytännössä sitä, että kalustoon on tehty normaalit huollot ja sillä on hypätty normaalit ~100 hyppyä vuodessa_\), voidaan arvo katsoa aika tarkkaan taulukosta. Erikoistapauksissa hintamielikuvat saattavat olla esimerkiksi myyjän puolelta liian korkeita: 8 vuotta sitten ostetut kamat, joilla on hypätty ensimmäisenä vuonna 80 hyppyä, jonka jälkeen ovat pölyttyneet kaapissa, eivät ole enää uuden hintaiset. Laskuvarjokaluston hinta laskee vuosittain vähintään ~300€, käytettiin kalustoa tai ei. Tinkiä siis voi, mikäli pystyt esittämään sille hyvät perusteet.

> Markkinoilla on olemassa ns. peruskalustoa \(tähän lasketaan kaikki yleisesti käytetyt varjokalustot\) ja tämän lisäksi löytyy myös hieman eksoottisempaa kalustoa. Mikäli päädyt hankkimaan hieman mainstreamistä erottuvaa kalustoa, huolehdi siitä, että kalustoa voi käyttää ja huoltaa siellä, missä sitä haluat käytettävän ja huollettavan. Huolehdi myös aina siitä, että varjokalustossa on kaikki ne lisälaitteet \(joko valmiina tai asennettavissa\), jotka on vaadittuja sinun lisenssiluokallesi.



