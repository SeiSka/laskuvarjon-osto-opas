#### Yepzon {#603d}

Tilastollisesti, mikäli hyppäät noin tuhat hyppyä, kohdallesi tulee varavarjotoimenpiteiden suoritus. Päävarjon irtipäästön seurauksena taivaalle \(ja gravitaation voimasta lopulta maahan\) päätyy päävarjokokonaisuuden \(päävarjo, sisäpussi ja yhdyspunoksen päässä aputatti\) lisäksi varavarjon sisäpussi \(freebag\) ja jousitatti.

Näitä rojuja sitten ollaan tavattu etsiä joko hyvin lyhyen aikaa tai vaihtoehtoisesti kuukausia.

Onneksi tekniikka kehittyy ja suomalainen [Yepzon](http://yepzon.com/fi/) valmistaa pientä paikanninlaitetta, jolla päävarjon etsiminen helpottuu merkittävästi.

Laite on pieni, pyöristetyn ja hieman litistetyn tulitikkuaskin kokoinen ja sisältää mm. gps-paikantimen, nfc-piirin, bluetoothin ja gsm-yhteyden ja saa virtansa sisäänrakennetusta akusta.

Laite maksaa alle 100€, riippuen vähän kulloinkin voimassa olevan tarjouksen mukaan jotain 40€ ylöspäin.

Laskuvarjotouhuissa laitteen toimintalogiikka on seuraava:

1. Laite asennetaan omien ohjeiden mukaan \(paritetaan mieluiten vähintään kahteen mobiililaitteeseen\)
2. Päävarjon sisäpussiin asennetaan laskuvarjokorjaajan toimesta pieni tasku, johon laite laitetaan
3. Päivitysväliksi voidaan asettaa käytännössä maksimit\*, sekä “Liikkeessä” että “Levossa” -tiloihin
4. Mikäli joudut tekemään päävarjon irtipäästön hypylläsi, käy ensimmäisenä painamassa luuristasi “Paikanna” ja saat mobiiliisi tiedon laitteen sijainnista seuraavan 20 minuutin aikana
5. Käy hakemassa varjosi ja hoida kamasi takaisin kuntoon kalustomestarisi kanssa

> **\***Laitteen toimintalogiikka on se, että laitteeseen määritellään päivitysvälit sekä liike-tilanteeseen että paikallaanolo-tilanteeseen. Mitä lyhemmät päivitysvälit, sitä nopeammin akku kuluu. Itse asetin päivitysväliksi molempiin yhden päivän. Aikalaskuri alkaa aina alusta siinä vaiheessa, kun laitteen tila \(liike/paikallaanolo\) vaihtuu. Liike-tila muuttuu paikallaanolotilaksi silloin, kun laite on ollut paikallaan 20 minuuttia. Tästä johdettuna siis: kun irtipäästön jälkeen laite \(ja varjo\) laskeutuu maahan ja on paikallaan 20 minuuttia ja sen aikana on käyty mobiilisoftasta painettu “Paikanna” niin laite saa tuon käskyn siten, että varjo on helposti löydettävissä.



