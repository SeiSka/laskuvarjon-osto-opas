#### Muut pikkuhilpetöörit {#25f9}

Laskuvarjon omistaminen vaatii luonnollisesti muutamia perustarvikkeita, joita kannattaa olla aina mukana kamakassissa. Mutta ennenkuin mennään hilpetööreihin niin sananen kamakasseista:

Laskuvarjovalmistajilla on omia kamakasseja, jotka ovat periaatteessa ihan ok. Niiden hinnat tosin joskus saattavat olla melkeinpä kohtuuttomia ja käytettävyyskin on hieman huonohko ja kokokin yleensä hieman liian pieni. Kannattaa huolehtia, että kamakassi on sellainen kiva, jota voi vetää perässä \(_renkaat ovat näppärät mm. lentokentillä_\) ja että sinne mahtuu kaikki hyppäämiseen liittyvät rojut \(_suosittelen kooksi luokkaa 100litraa_\). Esimerkiksi Quiksilverillä, Oakleyllä ja muilla snoukka-skeitti-surffikamavalmistajilla löytyy tähänkin käyttöön soveltuvia laukkuja. Myös paikallinen laukkukauppa saattaa auttaa asiassa.

Mutta nyt niihin hilpetööreihin:

* **Tubesit**
  * Oletuksena laskuvarjon mukana tulee kumilenkkejä, joilla siis punostetaan punokset sisäpussin päälle. Kumilenkkejä saa yleensä vaihtaa suhteellisen tiuhaan ja mielestäni parempi vaihtoehto on käyttää tubeseja. Ne ovat siis samanlaisia lenkkejä, mutta valmistettu silikonista. Joku on joskus sanonut että tubesit kuluttavat punoksia vähemmän kuin kumilenkit ja toisaalta joku väitti myös, että avauksetkin ovat parempia. Näille en osaa esittää muuta lähdettä kuin kuuluisan Joku Muun. Joka tapauksessa miellyttäviä käyttää ja itse joudun vaihtamaan noin 1–2 tubesia vuodessa \(hyppymäärä ~100/vuosi\).
  * Aiheeseen — kuten lähes kaikkiin muihinkin hyppäämiseen liittyviin asioihin — löytyy myös toinen katsantokanta, jonka perusteella tubesit eivät nyt sitten niin hyviä olekaan.
    Kuulut sitten kumpaan tahansa kuppikuntaan, käytä niitä oikein: älä sekoita eri kokoisia tai varsinkaan tubeseja ja kumilenkkejä keskenään.
* **Loopit**
  * Looppeja, eli siis niitä naruja joilla päävarjon läpät suljetaan, kannattaa pitää aina mukana. Kannattaa myös harkita looppien tekemisen opettelu. Ei ole nimittäin vaikeaa.
  * Ostat sitten looppisi tai teet ne itse tai teetät ne, vaihda looppia usein. Joillakin dropzoneilla on käytäntö, että ehjän loopin saa vaihtaa ilmaiseksi, mutta katkenneen vaihtaminen ehjään maksaa. Kiva sopivasti valistava käytäntö mielestäni.
* **Paranarut**
  * Joihinkin valjaisiin saa kivaan jemmapaikkaan myös paranarun, joka tulee kivasti käyttöön niissä tilanteissa, kun joudut pakkaamaan varjon jossain muualla kuin koti-dropzonen pakkaushallissa.
* **Äänikorkeusmittareiden jne paristot**
  * Äänikorkeusmittareiden ja sähköisten muiden laitteiden paristoja kannattaa aina pitää mukana hypätessä ollessasi. Paristot ovat yleensä sen tyyppistä tavaraa, mitä ei saa lähimarketista. Tarkan markan hyppääjä ostaa paristot paikallisesta elektroniikkaliikkeestä, johon paristoja saa ainakin tilaamalla \(Farnell varastoi ainakin näitä\).
* **Korvatulpat**
  * Saattaa olla, että jonkun korvaan \(har-har\) tämä hilpetööri kuulostaa nössöilyltä, mutta mikäli olet paljon hyppykoneessa ilman kypärää \(joka siis lähtökohtaisesti suojaa aika paljon melulta\), suosittelen suojaamaan kuulosi korvatulpilla. Voit säilyttää yleensä niitä näppärästi kypärän pehmusteiden alla. Jos haluat motivaatiota näiden käyttämiseen, uhraa ajastasi pieni hetki keskusteluun tinnituksesta kärsivän ihmisen kanssa.

  


