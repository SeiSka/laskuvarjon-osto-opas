#### Hyppypuku - suitti {#aa3e}

Vaikka hyppypuku ei aluksi tunnu siltä, että se olisi oleellinen laskuvarjourheiluvaruste, niin allekirjoittaneen mielestä se on yksi tärkeimmistä mukavuustekijöistä.

Laskuvarjohaalarit jakautuvat perusmallisina kahteen eri kategoriaan:

* **Free-suitit**
  * Ihonmyötäiset haalarit, tarkoitettu free-lentämiseen, soveltuvat sinänsä kaikkeen hyppäämiseen.
* **FS-suitit**
  * Jalkabuuteilla ja gripeillä varustetut haalarit, jotka ovat olennaisia flätsihyppäämisessä

Näiden lisäksi on omia suitteja mm. swooppaamiseen ja vaikkapa taitohyppäämiseen \(_se on se laji, jossa tehdään voltteja ja käännöksiä mahdollisimman nopeasti lateksiasussa_\). Ne ovat kuitenkin hyvinkin erikoistapauksia.

Valitse sellainen suittimalli, joka soveltuu siihen, mitä haluat hypätä. Toki voit ostaa useammankin suitin eri käyttötarkoituksiin.

Huomioi suittia ostaessasi mahdollinen soveltuvuus tunnelilentämiseen. Suittidiilerisi osaa auttaa tämän asian kanssa. Suitit, jotka on tehty ainoastaan tunnelilentämiseen, ovat yleensä paksumpaa kangasta \(_parempi kestävyys_\) ja hieman tiukempia päällä \(_lue: epämukavampia valjaiden kanssa_\). Mikäli lennät tunnelissa paljon, kannattaa harkita erillistä suittia ainoastaan tunnelikäyttöön.

Suitteja valmistavat useat valmistajat ympäri maailman. Suomessa ei tietääkseni ole yhtään suittivalmistajaa, mutta usean maailmalla vaikuttavan suittivalmistajan jälleenmyyjiä ja agentteja täältä kyllä löytyy. Huomaa, että agentti yleensä hoitaa vain kommunikoinnin ja mittojen ottamisen valmistajalle ja varsinainen kauppa syntyy suoraan sinun ja valmistajan välille. Jälleenmyyjä taas vastaa jopa ihan juridisesti kaupan kulusta. Historiassa on tapauksia, että suitin toimituksessa ei ole kaikki mennyt ihan täydellisesti. Niissä tilanteissa saattaa arvostaa reklamaatioiden hoitolaatua.

Lähestulkoon kaikki suitit tehdään mittatilaustyönä ja toimitusajat ovat ~10 viikkoa. Mittojen ottaminen on taitolaji, älä yritä tehdä sitä ainakaan yksin. Mittaussessio kanssahyppääjien kanssa voi olla ihan kivakin tapahtuma.

Valmistajia \(Suomessa jonkin verran eteen tulleita\) löytyy ainakin seuraavasti:

* **Tonfly**
  * Slovakialainen laadukas suittivalmistaja. Keskittynyt tietääkseni free-suitteihin.
* **Sonic Flywear**
  * Espanjalainen suittivalmistaja.
* **Skylark**
  * Laadukas, mutta edullinen ukrainalainen valmistaja.
* **Vertical Suits**
  * Kanadalainen suittivalmistaja.
* **Boogie Man**
  * Ranskalainen suittivalmistaja.
* **Parasport**
  * Italialainen, lähinnä FS-suitteihin keskittynyt valmistaja.
* **Intrudair**
  * Unkarilainen suittivalmistaja.

Ja niin. Mainitsemisen arvoinen on ehkä myös Pakistanissa toimiva suittivalmistaja \(tämän hetkistä tehtaan nimeä en saanut selville\). Jos haluaa todella halpaa, niin katse kannattaa suunnata sinne. Muita — yleensä hyppääjien arvostamia — parametrejä niissä suiteissa ei kuitenkaan ole.

